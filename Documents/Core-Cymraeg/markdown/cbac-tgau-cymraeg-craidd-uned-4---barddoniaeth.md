CBAC TGAU
Cymraeg Craidd

Cymeradwywyd gan Cymwysterau Cymru
Uned 4 - Barddoniaeth
Addysgu o 2025
Dyfarnu o 2027

Fersiwn 2 - Medi 2025

Yn arbennig i Gymru.Yn barod i’r byd.TGAUNid yw’r cymhwyster hwn a reoleiddir gan Cymwysterau Cymru ar gael i ganolfannau Lloegr.Hoffai CBAC ddiolch i fyfyrwyr ac athrawon Ysgol Uwchradd Fitzalan, Caerdydd ac Ysgol Uwchradd
Llanwern, Casnewydd am gymryd rhan yn y gwaith o greu’r cloriau hyn.

CRYNODEB O NEWIDIADAU

Fersiwn

Disgrifiad

Rhif y dudalen

2

Gwall gramadegol: Wrth y bar, dyma’r ferch â’r llygaid

Tudalen 2

Gwall gramadegol: yn guriad drwy’r clustiau i gyfeiliant i
guriad y galon,

Tudalen 3

Gwall gramadegol: cyllell finiog y tywydd oer

Gwall gramadegol: ac eistedd gyda’i Mam-gu yn yr ardd
bob nos.

Tudalen 4

Tudalen 4

© WJEC CBAC Ltd, 2025

2

Cynnwys

Y Daith .................................................................................................................................. 1

Llwybrau ............................................................................................................................... 4

© WJEC CBAC Ltd, 2025

Y Daith

Ponty yn y glaw.
Er bod y dref yn newid,
nid yw chwaith yn newid dim.

Dim ond goddef Pontypridd mae Angharad yn ei wneud,
gan freuddwydio am adael rhyw ddydd.
Falle America. Neu Awstralia. Neu Sbaen.
Rhywle sy’n bell o’r glaw a diflastod y tŷ tawel
lle mae mam a dad yn siarad yr iaith yna gyda’i gilydd,
yn yr adegau rhwng cwympo mas a mynd i’r gwaith.
*
Pam Ponty?
Pam bod yr Eisteddfod eisiau dod i Bonty?

Mae’n brynhawn glawog, boring, arall.
Yn y gegin, mae mam yn gwneud
ta beth mae mamau’n ei wneud.

“Cyhoeddwyd y bore ma y bydd yr Eisteddfod Genedlaethol
yn galw yn nhref Pontypridd ym mis Awst y flwyddyn nesaf...”

“Ych. Ma’ mam yn gwrando ar Radio Cymru eto.
Radio hen bobol. Mae hi wastad yn stico Cymraeg mlaen.
Iaith hen bobol.”

Sgrolia o fideo
i fideo ar TikTok
a’r un hen gynnwys sy’n pasio’r eiliadau
ar brynhawn Sadwrn glawog.
Pam Ponty?

...Meddylia Angharad.

*

Fel diferion glaw yn plymio i Afon Taf,
glania miloedd o leisiau ac acenion Cymraeg
ym Mhonty.  Mae Stryd y Taf yn edrych yr un peth
i Angharad, ond...

Falle bod rhywbeth am y busnes Eisteddfod ’ma,

...meddylia Angharad.

*

Daw Snapchat wrth Gemma.
“Ffansi mynd i Faes B?”

Mae Gemma’n ynys o Gymreictod
yng nghanol môr o negeseuon
Saesneg yn ffôn Angharad.

“Ma hwn mor weird.
Mae pawb yn siarad Cymraeg.
Yn Ponty, like. Pam Ponty?”

© WJEC CBAC Ltd, 2025

1

Does ganddi ddim awydd mynd
i wrando ar fiwsig Cymraeg,
ond mae Gemma’n ffrind da
ac mae ffrindiau go iawn
yn brin.

Fe wnei di joio, yw ateb Gemma,
ond nid yw Angharad mor siŵr.

Mae’n debyg bod Dom a Lloyd
yn hedleinio heno,
ta pwy y’n nhw.

Double act country music
fel sydd ar Radio Cymru cegin mam,
siŵr o fod.

Ond yno’n y babell daw Dom a Lloyd
i’r llwyfan a’u lleisiau’n llawn
cyffro gan rapio rhythmau
nad yw Angharad wedi eu clywed
yn Gymraeg o’r blaen.

Wrth y bar, dyma’r ferch â’r llygaid
llawn sêr yn troi ati mewn acen
ryfedd.

“Tisho diod? Be’ gymi di? Sophie dw i”

“Acan o fan hyn di hwnna?
ti’n dod o Bonty?”
Mae Angharad yn nerfus, yn ofni cam dreiglo
neu ddweud y gair anghywir
allai wneud i’r ferch ddiflannu
fel tylwythen deg ar doriad gwawr.

“Yeah, ok, whatevs”

“Why are we doing this?”

“Gaf fi hwnna plîs… Diolch”

“Ymm, ay, ydw, wy’n dod o Bonty”.

“Mae Ponty’n ameising! Y ’steddfod ora’ erioed, ’swn i’n ddeud.”

Heb ddeall popeth a ddywedwyd,
mae’n synnu clywed bod Ponty’n “ameising”.

“Ponty’n ameising? Ody e?!”

© WJEC CBAC Ltd, 2025

2

Arweinia’r sgwrs at y gusan orau erioed…

Mae’n fore braf ym Mhonty.
Sleifia’r haul drwy’r llenni
i gyfarch Angharad gyda gwên.
A gwêl ei thref mewn ffordd
wahanol.

Y tu draw mae Comin Coedpenmaen
yn tywynnu yn heulwen Medi,
Graigwen yn goflaid i gyd
a’r Trallwng yn groeso hyd ei galon
a dyna Gilfynydd yn y pellter,
yn wincio nôl arni.

Enwau Cymraeg ydyn nhw i gyd
           meddylia Angharad.
Cofia eiriau’r gerdd yna o’r ysgol
nad oedd hi wedi ei deall
tan nawr…
                     “Ni allaf ddianc rhag hon…”

Sgrolio drwy Tiktok a daw fideo o rapwyr Cymraeg
yn guriad drwy’r clustiau i gyfeiliant i guriad y galon,
a llifa’r atgofion o’r noson honno nôl yn Afon Taf
o fwrlwm drwy ei chof.

“Ma Ponty mor lysh!”

Mae’n snapchatio Gemma yn Gymraeg
(tra bod Radio Cymru 2 ymlaen)
i ofyn os ydy hi eisiau cwrdd am baned yn y dre;
mae eisiau sôn wrthi am Awst o sgwrsio â Sophie…

Aneirin Karadog

© WJEC CBAC Ltd, 2025

3

Llwybrau

Yr unig beth roedd gen i ar ôl gan Mam-gu a Tad-cu
oedd mwclis aur perffaith,
loced fach siâp calon o gwmpas fy ngwddf.
Dywedodd pawb y byddwn i’n ei cholli
ond gwisgais y loced beth bynnag.
Wrth wisgo’r loced, meddyliais amdanyn nhw:
papur wal pinc ac aur,
tomatos a reis yn coginio,
hufen iâ fanila,
dwylo’n dal fy nghorff bach mewn ffotograff.
Gwisgais y loced ar fy mhen-blwydd yn ddeg oed.
Ac yn y diwedd, ar ôl y chwilio, a’r poeni,
roedd rhaid penderfynu
fod y loced ar goll.
Dim ond yr atgofion oedd ar ôl.
Heb y loced, ro’n i’n berson gwahanol -
gallwn i wedi dysgu Portiwgaleg,
neu fynd i’r eglwys ar ddydd Sul,
ond nawr, ro’n i jyst yn fi.
Mam-gu, Tad-cu, wnes i’ch siomi chi?
Ydych chi’n falch ohona i nawr?

Hen adeiladau’r dociau
cyllell finiog y tywydd oer
rwy’n meddwl amdanoch chi,
yn dechrau bywyd newydd yma yn y 40au.
Mam-gu yn mesur ffa coffi yn y siop,
yn codi llond llaw ac yn anadlu,
yn cofio’r bwthyn bach ar yr ynys
heb ddŵr na thrydan
y mynyddoedd a’r môr glas
ac eistedd gyda’i Mam-gu yn yr ardd bob nos.
Rwy’n dychmygu hi’n cwrdd â Tad-cu
dros y bwrdd brecwast yn y tŷ llety.
Mam-gu, meddyliodd hi,
wyt ti’n falch ohona i nawr?

© WJEC CBAC Ltd, 2025

4

Mam-gu, Tad-cu, ydych chi’n falch ohona i nawr?
Rwy’n cyffwrdd fy ngwddf lle bu’r loced yn hongian
ac yn meddwl amdanoch chi:
mewn bwthyn bach heb ddŵr na thrydan
neu dŷ llety’r dociau,
mewn ffenest gul uwchben y siop yn Riverside
ac ar ben y bryn yn Llanrhymni
yn cerdded i’r eglwys ar ddydd Sul.
Efallai bod pawb arall yn chwilio hefyd:
am rywle i guddio o’r glaw
am wyneb caredig dros y bwrdd brecwast
neu loced fach siâp calon.
Ac efallai, os dw i’n canolbwyntio,
wna i’ch ffeindio chi,
yn dilyn y llwybrau roeddech chi’n arfer cerdded.
Chi, yn mesur ffa coffi,
coginio tomatos,
hymian emynau,
ac yn aros i fy nghroesawu i adref.

Nia Morais

© WJEC CBAC Ltd, 2025

5

Diolchiadau

Y Daith
Llwybrau

Aneirin Karadog
Nia Morais

© WJEC CBAC Ltd, 2025

6

